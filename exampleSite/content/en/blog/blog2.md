---
author: Ronald Dunan
title: Isang Inspirasyon ng Isang Mag-aaral na Negosyante sa FSUU Morelos
date: 2024-11-29
description: Kilalanin si Kenji Pendon, isang Grade 11 ABM Senior High School student at negosyante mula FSUU Morelos, na nagtagumpay sa pagbebenta ng pastil upang suportahan ang kanyang pamilya at edukasyon.
tags: ["FSUU", "Student Entrepreneur"]
thumbnail: /img/pastil.jpg
---

### Ang Kwento ni Kenji Pendon

Sa murang edad, naranasan ni Kenji ang bigat ng responsibilidad nang magkasakit ang kanyang ina ng mild stroke dahil sa sobrang pagod. Sa kabila ng takot, nagpatuloy siya sa pag-aaral ngunit nag-alok na magpahinto upang tulungan ang kanyang pamilya. Sa awa ng Diyos, gumaling ang kanyang ina, ngunit pinagbawalan siyang magtrabaho nang mabigat kaya naisip niyang maghanap ng negosyo mula sa bahay. Sa Facebook, natagpuan niya ang ideya ng pastil—isang simpleng pagkaing gawa sa kanin at manok. Sinubukan nila ito, at nagdala si Kenji ng pastil sa eskwelahan.

Una, ang mga kaibigan niya ang bumili. Nang makita nilang masarap ito, ipinakilala nila ito sa iba. Mula sa halagang ₱30, binaba ni Kenji ang presyo sa ₱20 para mas marami ang bumili. Dito nagsimula ang paglago ng kanyang negosyo. Sa simula, sampung piraso lamang ang dala niya araw-araw, ngunit kalaunan ay umabot ito sa 60 piraso noong nasa Grade 10 siya. Nang sumapit siya sa Grade 11, 80 piraso na ang kanyang naibebenta sa snack time pa lang!

Hindi biro ang kanyang pagsisikap. Gabi pa lamang, niluluto na ang chicken breast para sa pastil, at sa umaga, lulutuin ang kanin at babalutin ang lahat. Ang kanyang ama ang tumutulong maghatid ng pastil sa eskwelahan. Kahit mahirap, tuloy ang laban para kay Kenji.

## Pagtutok sa Pag-aaral at Negosyo

Isa sa mga pinakamahalagang aral na natutunan ni Kenji ay ang tamang pag-manage ng oras. Ayon sa kanya, mahalaga na 50-50 ang focus sa negosyo at sa pag-aaral. Kung puro negosyo lang at nakakalimutan ang school, maaaring mawalan ng pagkakataon na matutunan ang mga importanteng bagay na magagamit sa hinaharap, tulad ng tamang pag-manage ng pera at mindset. Sabi niya, kung puro negosyo lang ang focus mo at biglang may problema sa negosyo, paano mo malulutas iyon kung hindi ka natuto ng mga kaalaman sa school?

## Marketing at Customer Service

Mahalaga rin sa negosyo ang pagiging bukas sa pakikipag-usap at pakikisalamuha sa mga tao. Kung mahiyain ka at hindi marunong makipag-usap, paano mo ipapakilala ang produkto mo? Dapat may tamang customer service ka rin—alam mo kung paano pakitunguhan ang mga customer at kung may problema, dapat ayusin ito agad para hindi mawala ang tiwala nila sa'yo.

## Aral Mula Kay Kenji:

1. **Sipag at Tiyaga:** Hindi nagpadala sa hirap si Kenji. Ginamit niya ang mga hamon bilang inspirasyon upang magtagumpay.
2. **Pagmamahal sa Pamilya:** Ang kanyang negosyo ay hindi lang para sa sarili kundi para sa kanyang pamilya.
3. **Pagkakaisa ng Pamilya:** Ang suporta ng kanyang magulang ay mahalaga para magtagumpay siya.
4. **Balanseng Pag-aaral at Negosyo:** Mahalaga ang tamang time management upang magtagumpay sa parehong pag-aaral at negosyo.
5. **Pag-market at Customer Service:** Ang pag-market ng produkto at mahusay na customer service ay susi sa pagpapalago ng negosyo.
   
Si Kenji ay isang huwaran na nagpapakita na kahit sa murang edad, maaaring maging matagumpay basta't may sipag, diskarte, at pusong nagmamahal sa pamilya
